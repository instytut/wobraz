Добрую інструкцыю па ўсіх дзеяннях, што патрэбныя для інсталяцыі бібліятэкі OpenCV, можна знайсці ў тэксце: https://habrahabr.ru/post/318846/

Кампілятар ужо ёсць у тэчцы з CodeBlocks, адзінае, што трэба з ім зрабіць - знайсці сістэмную зменную PATH (ці Path) і дапісаць у яе шлях да тэчкі bin з тэчкі кампілятара. Напрыклад, у мяне гэта C:\Program Files (x86)\CodeBlocks\MinGW\bin\. Шлях прапісваем пасля сімвала ';'.

Далей можна адразу пачынаць з усталявання праграмы CMake. Са старонкі https://cmake.org/download/ пампуем неабходную для вашай сістэмы версію і запускаем інсталяцыю. У галоўным меню з'явіцца спасылка на праграму cmake-gui.exe.

Спампоўваем зыходны код бібліятэкі OpenCV са старонкі https://github.com/opencv/opencv. На гэтай старонцы шукаем спасылку на рэлізы (кшталту "52 releases"). Далей шукаем метку апошняй стабільнай зборкі("Latest release") і ціснем спасылку на зыходны код "Source code (zip)".
Апошняя стабільная версія - OpenCV 3.2.0. Калі у канцы зборкі стаіць rc - гэта нестабільная версія.
Гэткім жа чынам спампоўваем extra modules для OpenCV са старонкі https://github.com/opencv/opencv_contrib.
Пасля спампавання распакуйце гэтыя два архівы ў надзейнае месца, пажадана, каб у шляху да яго не было кірыліцы.
Зайдзіце ў тэчку OpenCV і стварыце там тэчку build для зборкі OpenCV. 

Цяпер запускаем Cmake. У вакне Cmake націскаем Browse Source і абіраем тэчку з бібліятэкай OpenCV. Потым ціснем Browse Build і абіраем тэчку build, што стварылі ўнутры тэчкі OpenCV для яе зборкі. Пасля націскаем  Configure.
Там, дзе напісана "Specify the generator for this project" трэба абраць MinGW Makefiles. Ніжэй абярыце Specify native compilers, затым цісніце кнопку Next.

Далей у наступнам вакне задаем кампілятары C и С++ з тэчкі MinGW/bin усталяванага CodeBlocks. Для мовы C прапісваем шлях да праграмы э тэчкі bin, якая канчаецца на mingw32-gcc.exe, а для мовы C++ —  шлях да праграмы, якая канчаецца на mingw32-g++.exe, мову Fortan не кранаем. Ізноў націскаем  Configure.

Для кампілятара MinGW, які ўключаны ў пастаўку CodeBlocks, трэба зняць птушкі з наступных вопцый:
- WITH_WIN32UI
- BUILD_opencv_ts
Для падлучэння дадатковых модуляў шукаем у Cmake вопцыю OPENCV_EXTRA_MODULES_PATH і націскаем у ім кнопку для выбару тэчкі з модулямі з opencv_contrib*.zip. НАпрыклад, у мяне: F:\opencv\opencv_contrib-3.2.0\modules. 
Пасля ізноў націскаем  Configure. І калі ўсё пройдзе паспяхова, трэба націснуць Generate.

У тэчцы build са зборкай бібліятэкі адчыняем камандны радок і пішам у ім mingw32-make і ціснем Enter. Гэта можа заняць некалькі гадзін.

Калі кампіляцыя скончыцца, у тым жа камандным радку набіраем mingw32-make install.
Пасля выканання каманды mingw32-make install атрымаеце тэчку build/install з гатовай да выкарыстання бібліятэкай OpenCV.
Пазначым шлях да гэтай тэчкі симвалам #OPENCV_INST.
Згодна з інструкцыяй, дадайце шлях #OPENCV_INST/x86/mingw/bin у зменную Path з System variables. Мне прыйшлося зрабіць перазагрузку пасля гэтага.

Далей трэба адкрыць праект і запоўніць у ім глабальную зменную  #OPENCV_INST шляхам да адпаведнай тэчкі, прычым трэба вызначыць падтэчкі для загаловачных файлаў #OPENCV_INST/include і бібліятэк #OPENCV_INST/x86/mingw/lib. 
Шлях да рэдактара глабальных зменных: CodeBlocks/Main Menu/Settings/Global variables...
Напрыклад, у мяне атрымалася так:
current variable: opencv_inst
base: F:\opencv\opencv-3.2.0\build\install
include: F:\opencv\opencv-3.2.0\build\install\include
lib: F:\opencv\opencv-3.2.0\build\install\x86\mingw\lib
bin: F:\opencv\opencv-3.2.0\build\install\x86\mingw\bin